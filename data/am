እድናለሁ የሚለው ተስፋ በጣም አደገኛ ሁኔታ ውስጥ የወደቀን ሰው እንኳ ሳይቀር ተስፋ ቆርጦ እጁን እንዳይሰጥ ሊረዳው ይችላል ። ከደረሰበት የመርከብ መሰበር አደጋ ተርፎ ሕይወት አድን ጀልባ ላይ በመንሳፈፍ ላይ የሚገኝ አንድ ሰው እርዳታ እየመጣለት እንዳለ ማወቁ ይበልጥ እንዲጸና ሊረዳው ይችላል ። በተመሳሳይም ባለፉት በርካታ ሺህ ዓመታት እምነት የነበራቸው ወንዶችና ሴቶች ' የእግዚአብሔርን ማዳን ' ተስፋ ማድረጋቸው በመከራ ጊዜ ጠብቋቸዋል ። ይህም ተስፋ አላሳፈራቸውም ። ሐዋርያው ጳውሎስ ' የመዳንን ተስፋ ' ከክርስቲያኖች መንፈሳዊ የጦር ትጥቅ አንዱ ከሆነው ' ከራስ ቁር ' ጋር አመሳስሎታል ። አዎን ፣ አምላክ እንደሚያድነን ያለን ትምክህት የማሰብ ችሎታችንን ይጠብቅልናል እንዲሁም መከራ ፣ ተቃውሞና ፈተና በሚገጥመን ጊዜ የማስተዋል ስሜታችንን እንድንጠብቅ ይረዳናል ።
' የመዳን ተስፋ ' ለእውነተኛ አምልኮ መሠረት የሆነው በምን መንገዶች ነው ?
2 በመጀመሪያው መቶ ዘመን በነበሩት ክርስቲያኖች ዙሪያ የነበረው " የአረማውያን ዓለም የወደፊቱን ጊዜ በተስፋ የሚጠባበቅ አልነበረም " በማለት ዚ ኢንተርናሽናል ስታንዳርድ ባይብል ኢንሳይክሎፔዲያ ይገልጻል ። በአንጻሩ ደግሞ ' የመዳን ተስፋ ' የእውነተኛ አምልኮ መሠረታዊ አካል ነው ። እንዴት ?
በመጀመሪያ ደረጃ ፣ የይሖዋ አገልጋዮች መዳን ከራሱ ከይሖዋ ስም ጋር የተያያዘ በመሆኑ ነው ። መዝሙራዊው አሳፍ " አምላካችንና መድኃኒታችን ሆይ ፣ እርዳን ፤ ስለ ስምህ ክብር ፣ አቤቱ ፣ ታደገን " በማለት ዘምሯል ። ከዚህም በላይ ይሖዋ ቃል በገባቸው በረከቶች ማመን ከይሖዋ ጋር ጥሩ ዝምድና ለመመሥረት የግድ አስፈላጊ የሆነ ነገር ነው ። ጳውሎስ ሁኔታውን እንዲህ በማለት አስቀምጦታል : - " ያለ እምነትም ደስ ማሰኘት አይቻልም ፤ ወደ እግዚአብሔር የሚደርስ እግዚአብሔር እንዳለ ለሚፈልጉትም ዋጋ እንዲሰጥ ያምን ዘንድ ያስፈልገዋልና ። " በተጨማሪም ጳውሎስ ኢየሱስ ወደ ምድር የመጣበት አንዱ ዋና ምክንያት ንስሐ የሚገቡ ሰዎች መዳን ይችሉ ዘንድ እንደሆነ ገልጿል ። ጳውሎስ " ኃጢአተኞችን ሊያድን ክርስቶስ ኢየሱስ ወደ ዓለም መጣ የሚለው ቃል የታመነና ሁሉ እንዲቀበሉት የተገባ ነው " በማለት ገልጿል ። እንዲሁም ሐዋርያው ጴጥሮስ መዳንን ' የእምነታችን ፍጻሜ ' በማለት ገልጾታል ። ስለዚህ ለመዳን ተስፋ ማድረግ ተገቢ ነው ። ይሁን እንጂ መዳን ሲባል ምን ማለት ነው ?
ለመዳንስ ምን ብቃት ማሟላት ያስፈልጋል ?
መዳን ምንድን ነው ?
በጥንት ጊዜ የነበሩ የይሖዋ አገልጋዮች ያገኙት ምን ዓይነት መዳን ነው ?
3 በዕብራይስጥ ቅዱሳን ጽሑፎች ውስጥ " መዳን " የሚለው ቃል ብዙውን ጊዜ ከጭቆና ወይም ያለ ዕድሜ ከሚቀጭ ድንገተኛ ሞት መትረፍ ወይም ነፃ መውጣት የሚል ትርጉም አለው ። ለምሳሌ ያህል ዳዊት " መድኃኒቴ " በማለት ይሖዋን ከጠራው በኋላ " እግዚአብሔር ጠባቂዬ ነው ፣ .
መሸሸጊያዬ ፣ መድኃኒቴ ሆይ ፣ ከግፍ ሥራ ታድነኛለህ ። ምስጋና የሚገባውን እግዚአብሔርን እጠራለሁ ፤ ከጠላቶቼም እድናለሁ " በማለት ተናግሯል ። ይሖዋ ታማኝ አገልጋዮቹ ለእርዳታ የሚያሰሙትን ጩኸት እንደሚሰማ ዳዊት ተገንዝቦ ነበር ።
በቅድመ ክርስትና ዘመን የነበሩ የይሖዋ አገልጋዮች የወደፊቱን ሕይወት በተመለከተ ምን ተስፋ ያደርጉ ነበር ?
